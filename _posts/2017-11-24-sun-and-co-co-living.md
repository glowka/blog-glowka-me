---
published: true
title: Co-living w praktyce
slug: co-living-w-praktyce
---

Rozstaliśmy się niedługo po moim przeskoku z Malty do Walencji, gdy mentalnie przygotowywałem się do pierwszego doświadczenia co-livingu. W miasteczku Xabia (a w zasadzie wg lokalnych to Javea) położonym 100 km na południowy-wschód od Walencji zgodnie z planem znalazłem się parę dni później tj. 14.11. 

## Alicante

Zanim jednak to nastąpiło byłem zmuszony uciekać pośpiesznie z Walencji przed stadem kibiców (ponoć circa 100 tys.), którzy na weekend 11-12.11 zaczęli ściągać na wieńczący sezon motoGP wyścig w Walencji. Wiele osób pewnie o motoGP nie słyszało, bo odpowiednika Roberta Kubica nigdy tam nie mieliśmy. Mi coś tam kiedyś o uszy się obiło, że coś takiego istnieje. Jednak kiedy, gdzie i tak dalej są te wyścigi rozgrywane zielonego pojęcia nie miałem. Przynajmniej aż do momentu, gdy zacząłem dociekać, dlaczego za kolejną noc w hostelu, muszę zapłacić trzy razy więcej niż za poprzednią. Tarryn, Nowozelandka, mieszkająca na co dzień w Barcelonie, z którą dzień wcześniej zwiedzałem Walencję, poradziła mi, że taniej będzie pojechać do Alicante i tam przeczekać weekend. Walencja mi się bardzo podobała, a jeździć się wcześniej najeździłem. Z drugiej strony niczego konkretnego przeciwko kolejnemu miejscu nie miałem, a imperatyw oszczędzania silny niemalże jak "nie zabijaj!". Wsiadłem więc w pociąg.

Alicante okazało się miastem podporządkowanym turystyce, jednak raczej spokojnym, przynajmniej o tej porze roku. Poza jedną wyskoką, dominującą nad miastem, ufortyfikowaną górą, raczej pozbawione elementów szczególnych. Mnie to wszystko już raczej mało obchodziło. Są ludzie, którzy ciągle zwiedzając, oglądając, bardzo aktywnie poznając miasta, pozostają w podróży długie miesiące albo i nawet lata. Ja dzięki ostatnim dwóm miesiącom dowiedziałem się, że mi miesiąc-dwa kompletnie wystarcza. Na dodatek moją głowę rozpalała już myśl, jak to będzie wspólnie mieszkać w razem z kilkunastoma innymi osobami w SunAndCo.

## Co-living

Idea prosta. Pokoje różne - prywatne lub współdzielone. Do tego przestrzeń wspólna. W wersji minimalnej kuchnia, jadalnia i coś bardziej do relaksu z kanapą i fotelami. W co-livingu połączonym z co-workingiem dochodzi jeszcze jakieś cichsze miejsce do pracy. Czasem przestrzeń co-workingowa jest zintegrowana z tą życiową, a czasem odrobinę oddzielona. Na ogół te co-livingowe twory to efekt ewolucji z innych pokrewnych form typu hostele, pokoje, apartamenty. Właściciele starają się stworzyć miesjca jak najlepiej dopasowane do potrzeb gości, a goście pojawiają się coraz nowi, bo rynek pracy coraz większym rzeszom ludzi umożliwia łączenie przemieszczania się i pracowania: właściciele e-sklepów, freelancerzy lub pełnoetatowi pracownicy pracujący zdalnie.

### SunAndCo.




